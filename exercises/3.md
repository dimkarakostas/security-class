# 3η άσκηση

Επιμέλεια: [Δημήτρης Καρακώστας](https://dimkarakostas.com)

Σκοπός της άσκησης είναι να εξοικειωθείς με την ασφάλεια web εφαρμογών. Όταν την
έχεις ολοκληρώσει θα είσαι σε θέση να δοκιμάσεις τους βασικούς τύπους επιθέσεων
εναντίον μιας πλήρους web εφαρμογής σε ασφαλές τοπικό περιβάλλον.

## Γενικά

Για τις ανάγκες της άσκησης θα χρησιμοποιήσουμε το [Damn Vulnerable Web
Application (DVWA)](http://www.dvwa.co.uk/). Το DVWA είναι μια εφαρμογή με
σημαντικά κενά ασφάλειας, σχεδιασμένη ώστε να μπορούν να δοκιμαστούν επιθέσεις
σε ένα ασφαλές, νόμιμο περιβάλλον. Με αυτό τον τρόπο οποιοσδήποτε μπορεί να
μελετήσει και να κατανοήσει βασικές έννοιες ασφάλειας web εφαρμογών, καθώς και
να εξασκηθεί με εργαλεία τα οποία υλοποιούν πολλούς τύπους επιθέσεων.

Στις επόμενες ενότητες θα στήσουμε ένα virtual environment και θα εγκαταστήσουμε
εκεί το DVWA. Συγκεκριμένα θα δημιουργήσουμε ένα Ubuntu 16.04.1 virtual machine.
Είναι σημαντικό να γίνουν όλες οι επιθέσεις και τα πειράματα σε αυτό το
περιβάλλον, ώστε να αποφευχθεί ο κίνδυνος σοβαρών προβλημάτων στο λειτουργικό
σύστημα του υπολογιστή.
